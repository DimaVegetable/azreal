# Тверді часточки (PM 10, 2.5, 1)

_PM_ або _particulate matter_ - в перекладі українською "тверді часточки" або ж, простими словами, "пил". Сучасна кара будь-якої урбанізованої території, РМ - це зависла в повітрі суміш твердих домішок (пил, бруд, сажа, дим тощо) та дуже дрібних крапель води.

РМ представлені у повітрі часточками різного розміру, тож зазвичай прийнято розділяти їх за фракціями на:

- РМ 10: часточки, розміром 10 мікрометрів (мікронів) і менше;
- РМ 2.5: часточки, розміром 2,5 мікрометри (мікрони) і менше;
- РМ 1: часточки, розміром 1 мікрометр (мікрон) і менше. 

Для того, щоб зрозуміти ці виміри, можемо звернутись до зображення нижче. Можемо бачити, що діаметр волосини людини складає 50-70 мікронів, у той час як діаметр дрібної піщинки - 90 мікронів. Таким чином, тверді часточки більшого діаметру, зазвичай, помітні при їх високій концентрації неозброєним оком у вигляді смогу, диму тощо. У свою чергу, для того, щоб розгледіти РМ 2.5 та менше, необхідно використовувати електронний мікроскоп.

| ![1st picture](img/pm_scale.jpg ':size=300')            |
| --- |
| порівняння вимірності волосини, піщинки та РМ 10 та 2.5 |

Тверді часточки можуть утворюватись із сотень різних хімічних елементів. Джерела їх привнесення у повітря можна умовно поділити на прямі (будівельні роботи, димові труби, дороги без покриття, відкрите полум'я) та непрямі (утворення внаслідок хімічних реакцій викидів автотранспорту, промисловості, зокрема енергетичної та хімічної, із повітрям).

Небезпеки та шкода від РМ такі ж само різноманітні, як і самі часточки. Окрім тривіальних та очевидних ефектів на кшталт візуального забруднення повітря, поганого запаху та корозії будівель та матеріалів, тверді часточки також представляють небезпеку для широкого кола компонентів навколишнього середовища, та здоров'я людини. Залежно від хімічного складу, РМ може викликати наступні зміни у навколишньому середовищі:

- окислення озер та водотоків;
- зміна балансу поживних речовин у прибережних водах та великих річкових басейнах;
- виснаження поживних речовин у ґрунті;
- пошкодження чутливих лісів та сільськогосподарських культур;
- збільшення кількості та посилення якості кислотних дощів, та багато інших. 

Основна небезпека для людини полягає у розмірі часточок. Зважаючи на те, наскільки РМ дрібні, вони легко вдихаються людиною, а найменші фракції можуть навіть проникати у кровотік. Далі, в залежності від хімічного складу, РМ можуть спричиняти наступні наслідки для організму:

- передчасна смерть у людей із захворюваннями серця або легенів;
- нефатальні інфаркти;
- порушення ритму серцебиття;
- загострення астми, алергічних реакцій (або їх новоутворення);
- зниження функції легенів;
- посилення респіраторних симптомів, таких як подразнення дихальних шляхів, кашель або утруднене дихання.

Джерело: [Управління з охорони довкілля США (US Environmental Protection Agency)](https://www.epa.gov/pm-pollution/particulate-matter-pm-basics).